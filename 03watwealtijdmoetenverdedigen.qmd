# WAT WE ALTIJD MOETEN VERDEDIGEN

Ethiek opgevat in Bijbelse zin als wijsheid, als goed weten te leven, beslist over wat goed, juist en doelgericht is. Het is de zoektocht naar de waarden, motieven, normen wetten en deugden van het goede leven. De Bijbelse ethiek is een ethiek van verantwoordelijkheid, een begrip van goed en kwaad door middel van verantwoordelijkheid voor de toevertrouwde waarden en verantwoordelijke relaties, de relatie met God, de relatie met de naaste en de relatie met zichzelf.

## Waarden

Waarden zijn kwaliteiten, waarderingen, principes, rechten en plichten die altijd en in elk geval verdedigd moeten worden, omdat ze de schepping respecteren, de zonde veroordelen en de hoop op verlossing dragen. Waarden zijn het goede in iets of van iets dat bestaat. Verwaarlozing van de waarden – van dit goede - door een individueel persoon, door een collectief of een instituut, door een gezin, een samenleving, een economie of een politieke eenheid heeft altijd negatieve gevolgen.

Hoe vinden we de waarden die gelden in ons leven en in het leven van anderen? We stellen de volgende methode voor om ze vast te stellen:

1.  We beginnen bij de waarden die gelden voor het persoonlijke en individuele leven, de waarden die naar mij en mijzelf verwijzen. Ik moet altijd mijn leven verdedigen, het leven met alles wat ik nodig heb: voedsel, kleding en ruimte. Ik vraag respect voor mijn geslacht, ik ben man of vrouw. Ik vraag geloof en vertrouwen in wat ik zeg en voorsta, ik verdedig dus mijn integriteit. Ik verdedig ook mijn vrijheid, mijn eer, mijn eigendom, mijn familie, mijn domein etc. als de vitale voorwaarden van het bestaan.
2.  Wanneer ik mijn persoonlijke en individuele rechten en plichten als waarden verdedig, ben ik verplicht ook die van anderen te erkennen volgens de gulden regel: Alles nu wat gij wilt, dat u de mensen doen, doet gij hun ook aldus (Mattheüs 7.12; vgl. Lukas 6.31). Op dit moment verschijnen jij en jullie in het waardesysteem, en daarmee ook gelijkheid, vrede, rechtvaardigheid, liefde etc.
3.  Vervolgens, wanneer jij en ik een relatie opbouwen, komt het wij en het ons in beeld, met de waarden die wij samen vertegenwoordigen, de waarden van samenleving, samenwerking, vriendschap en broederschap, die concrete vorm aannemen in het huwelijk, het gezin, de samenleving, het bedrijfsleven, de politiek, de kerk, enz.
4.  Ook zijn er waarden die uitstijgen boven het ik, jij en wij: de mensheid, de schepping, het leven, de natuur, het leven van dieren en planten, het milieu, de geschiedenis. Dit zijn de grote waarden. De gelovige zal de naam van God als de hoogste waarde toevoegen, hoger zelfs dan het leven1.
5.  De waarden die we tot nu toe hebben ontdekt zijn de vitale, persoonlijke, sociale en grote waarden, die we later ook weer tegen zullen komen als scheppingsordeningen. Realiteiten die hun eigen waarde vertegenwoordigen. Daarnaast bestaan er ook kwaliteiten en principes van andere aard. Het zijn de abstracte of pure waarden, die we gedeeltelijk reeds hebben aangewezen in de vorm van de zeven klassieke en christelijke deugden. Het zijn gerechtigheid, wijsheid, dapperheid, matigheid, geloof, hoop, liefde.
6.  Uiteindelijk verschijnen er de praktische waarden, die zijn afgeleid van vitale, sociale, grote en pure waarden in de verschillende situaties.

Opm. 1. De waarden die naar anderen verwijzen – jij en jullie - zijn het belangrijkste criterium van de ethiek. Een systeem dat ze niet verdedigt, is geen ethiek maar leidt tot egoïsme, de grootste ondeugd. De relatie met de ander wordt in de christelijke ethiek gedefinieerd door het woord van de Here Jezus dat we onze naaste moeten liefhebben als onszelf (Mattheüs 22.39). De apostel Paulus zegt dat liefde – voor de naaste – de vervulling is van de hele wet (Rom.13.10).

Opm. 2. Het blijkt dat alle waarden een samenhangend geheel vormen. C.S.Lewis zegt: “Als je \[dit systeem van natuurlijke waarden, bc\] verwerpt, verwerp je alle waarden. Als er een bepaalde waarde wordt gerespecteerd, wordt het geheel gerespecteerd”. Hij illustreert de stelling als volgt: je kunt het leven niet verdedigen zonder tegelijkertijd het lichaam, de integriteit, enz. te verdedigen. Rechtvaardigheid kan niet worden verdedigd zonder tegelijkertijd gelijkheid en vrijheid te verdedigen2.

## Verantwoordelijkheidsethiek

De ethiek, het zoeken en bepalen van het goede en van goed gedrag, wordt altijd bepaald door het wereldbeeld dat iemand heeft, of het nu religieus, ideologisch of cultureel is, links of rechts, liberaal of communistisch, christelijk of islamitisch enz. Dit wereldbeeld bepaalt de inhoud die er gegeven wordt aan de waarden en hun prioriteit te midden van de andere. Tegelijk is er variatie in de vorm en het perspectief van de ethiek.

1.  Er is ethiek die haar basis zoekt in vaste en objectieve wetten en regels – plichtethiek. Goed is het nakomen van deze door hogere instanties opgelegde plichten. We kennen de plichtethiek d.m.v. haar uitwassen: Befehl ist Befehl, right or wrong, my country.

2.  Een andere ethiek legt de nadruk op menselijke deugden - deugdethiek. Het gaat er om dat mijn geweten zuiver is.

3.  Een derde vorm van ethiek wil het goede begrijpen door middel van consequenties. Al het gedrag dat positieve gevolgen heeft – zeker altijd volgens het wereldbeeld dat iemand aanhangt– wordt als goed beschouwd. Een pragmatische ethiek, vrijwel altijd gericht op het grootste persoonlijke geluk voor het grootste aantal mensen.

In Waarden en Verantwoordelijkheid verdedigen we een christelijke ethiek die georiënteerd is op de Bijbel en op de christelijke traditie. Een ethiek met een drievoudige doel: de eer van God, het bestaan en het welzijn van anderen en ons eigen bestaan en geluk. We definiëren deze ethiek als een waardenethiek die overgaat in een ethiek van verantwoordelijkheid, zoals we zagen in de inleiding. Een begrip van goed en kwaad door middel van verantwoordelijkheid voor de toevertrouwde waarden en voor onze relaties, de relatie met God, de relatie met de naaste en de relatie met zichzelf. De ethiek van verantwoordelijkheid a) eist dat we altijd onze onoverdraagbare verantwoordelijkheid erkennen voor onze beslissingen en handelingen en voor hun gevolgen, b) op een wijze die verantwoordelijkheid tot een belangrijke deugd maakt. c) Tegelijkertijd erkent deze ethiek het belang van waarden, motieven, normen en wetten die gekend en nageleefd moeten worden en van deugden die moeten worden betracht. d) De ethiek van verantwoordelijkheid begrijpt dat goed doen en goed leven – in overeenstemming met wat we hierboven schreven – betrekking heeft op al onze relaties. We zijn verantwoordelijk in de letterlijke zin van het woord. We moeten verantwoording afleggen aan verschillende mensen, verbanden en instanties, inclusief aan onszelf.

-   Wij erkennen dat God de eerste is aan wie we verantwoording moeten afleggen. In zekere zin begint de ethiek met Gods vraag aan Adam en Eva: wat is dit, wat jullie hebben gedaan (Gen. 3.13)? Een vraag die ook gesteld wordt aan Kaïn in Gen.4.10. • De ethiek van verantwoordelijkheid erkent dat onze ouders, echtgenote of echtgenoot, kinderen, meerderen, collega's en buren, zelfs politieke, administratieve en gerechtelijke autoriteiten het recht hebben ons ter verantwoording te roepen. Het zijn momenten waarop anderen, maar ook ons eigen geweten ons herinneren aan onze waarden en onze verplichtingen.

-   Al deze vormen van verantwoordelijkheid dwingen ons tot zelfonderzoek. Wat heb ik gedaan, waarom en waartoe? Met schaamte, schuldgevoel en angst erkennen we de schade die we hebben aangericht, als dit het geval is. Aan de andere kant voelen we ons opgelucht en dankbaar voor onze goede en juiste beslissingen, vooral als die ook anderen ten goede komen. We vertrouwen er zelfs op dat onze goede beslissingen God prijzen en verheerlijken (1P.2.12).

## Slot

We sluiten dit derde hoofdstuk af met een herhaling van de gulden regel, die tegelijkertijd a) een samenvatting is van het recht van de ander als voornaamste waarde en b) een definitie is van de ethiek van verantwoordelijkheid: Behandel anderen zoals je wilt dat ze jullie behandelen [Lukas 6:31](https://herzienestatenvertaling.nl/teksten/lukas/6#31) MattHeüs 7.12).

## Oefeningen

1.  Leg het begrip waarde uit.

2.  Hoe ontdekken we de waarden?

3.  Is het ontdekken van de waarden door bij onszelf vast te stellen wat onze waarden zijn egocentrisme?

4.  Wat zijn de grote waarden?

5.  Wat zijn de pure of abstracte waarden?

6.  Wat is egoïsme in ethische zin?

7.  Leg uit dat de waarden samen een geheel vormen.

8.  Hebben de waarden absolute en objectieve geldigheid of slechts relatieve, subjectieve?

9.  Hoe komt het dat er zoveel verschillende vormen van ethiek zijn?

10. Wat is plichtethiek, deugdethiek, waardenethiek, verantwoordelijkheidsethiek?

11. Bespreek de betekenis van de gouden regel voor de ethiek.

12. Probeer schema 1, praktische waarden als combinatie van vitale, sociale en grote waarden, met pure waarden, te begrijpen.

13. Probeer schema 2, de christelijke ethiek te midden van allerlei andere vormen van ethiek, te begrijpen.

![Schema 1 – Praktische waarden als combinatie van vitale, sociale en grote waarden met pure waarden](figures/sc2.png)

![Schema 2; De christelijke ethiek te midden van allerlei andere vormen van ethiek](figures/sc3.png)
